Putin ska inte styra SVT:s rapportering
Förödande om svenska reportrar böjer sig för Kremls censurlagar
PUBLICERAD: I DAG 16.00

Aftonbladets ledarsida är oberoende socialdemokratisk.

SVT:s Rysslandskorrespondent Bert Sundström.

SVT:s erfarne utrikeskorrespondent Bert Sundström är tillbaka i Moskva. Han kallades hem till Sverige i början på mars när säkerhetsläget för utländska journalister ansågs för farligt.

Därför var det många tittare som studsade när han i gårdagens Aktuellt-sändning berättade att han återigen är på plats – men att han måste anpassa sig till de nya ryska lagar som tillkommit.

"Jag bör beskriva det som händer i Ukraina som "en speciell militäroperation"", sa Bert Sundström. Han förklarade att det får han finna sig i: "för det är det man säger officiellt".

Varför i hela friden ska SVT finna sig i det?

Om Vladimir Putin ska styra nyhetsrapporteringen bör svenska medier fundera både en och tre gånger om de verkligen ska ha reportrar där.

Bert Sundström sa vidare också att det "förmodligen" kommer gå att jobba "hyfsat väl" i Ryssland. Men läget är så pass spänt att nog få människor kommer våga stå framför en kamera och säga vad man tycker, menar han.

Dels måste han alltså spela med i Putins bloddrypande fars till propaganda, dels kommer han sannolikt inte kunna bedriva någon ordentligt journalistik i landet.

Förtydligar sig
Under onsdagen har Bert Sundström bemött kritiken. Han menar att det han sa i Aktuellt igår kunde missförstås och att han därför vill förtydliga sig.

– Självklart kommer jag att beskriva det som sker i Ukraina som ett krig, säger han nu till SVT.

Det var inte vad han sa igår, men det är den rapportering svenska tittare vill se framöver.

Desinformation och propaganda är ett av den ryske presidentens mest effektiva medel för att hålla befolkningen i schack. Därför är oppositionella och fria journalister Putins främsta fiender.

Kritiska röster tystas
I går dömdes oppositionsledaren Aleksej Navalnyj till ytterligare nio års fängelse, en dom som beskrivs som ett beställningsverk baserat på fabricerade anklagelser. Hans medarbetare befarar att han till slut kommer att mördas i fängelset.

Sedan Ryssland inledde sitt anfallskrig mot Ukraina den 24 februari har ryska medier släckts ned, regimkritiska röster tystats.

Tv-redaktören Marina Ovsiannikovas har anklagats för landsförräderi efter sin tv-kupp i direktsändning, där hon visade upp en skylt med budskapet "nej till krig" och att tittarna inte ska tro på kanalens propaganda.

Igår skänkte även tidningen Novaja Gazetas grundare Dmitrij Muratov, som tog emot fredspriset i Oslo i fjol, sin Nobelmedalj till ett auktionshus. Pengarna ska gå till ukrainska flyktingar. Markeringen mot Kreml är stenhård – och livsfarlig.

Om då svensk Public Service gör motsatsen och böjer sig för Putins propaganda vore det förödande.

I så fall vore det lika bra om SVT kallar hem Bert Sundström igen.

